λόγος δεύτερος

1 ἤδη δὲ τῆς ὀπώρας ἀκμαζούσης καὶ ἐπείγοντος τοῦ τρυγητοῦ πᾶς ἦν κατὰ τοὺς ἀγροὺς ἐν ἔργῳ· ὁ μὲν ληνοὺς ἐπεσκεύαζεν, ὁ δὲ πίϑους ἐξεκάϑαιρεν, ὁ δὲ ἀρρίχους ἔπλεκεν· 2 ἔμελέ τινι δρεπάνης μικρᾶς ἐς βότρυος τομὴν καὶ ἑτέρῳ λίϑου ϑλῖψαι τὰ ἔνοινα τῶν βοτρυδίων δυναμένου καὶ ἄλλῳ λύγου ξηρᾶς πληγαῖς κατεξασμένης ὡς ἂν ὑπὸ φωτὶ νύκτωρ τὸ γλεῦκος φέροιτο. 3 ἀμελήσαντες οὖν ὁ Δάφνις καὶ ἡ Χλόη τῶν αἰγῶν καὶ τῶν προβάτων χειρὸς ὠφέλειαν ἄλλοις μετεδίδοσαν; ὁ μὲν ἐβάσταζεν ἐν ἀρρίχοις βότρυς καὶ ἐπάτει ταῖς ληνοῖς ἐμβάλλων καὶ εἰς τοὺς πίϑους ἔφερε τὸν οἶνον, ἡ δὲ τροφὴν παρεσκεύαζε τοῖς τρυγῶσι καὶ ἐνέχει ποτὸν αὐτοῖς πρεσβύτερον οἶνον, καὶ τῶν ἀμπέλων δὲ τὰς ταπεινοτέρας ἀπετρύγα. 4 πᾶσα γὰρ κατὰ τὴν Λέσβον ἡ ἄμπελος ταπεινή, οὐ μετέωρος οὐδὲ ἀναδενδρὰς ἀλλὰ κάτω τὰ κλήματα ἀποτείνουσα καὶ ὥσπερ κιττὸς νεμομένη· καὶ παῖς ἂν ἐφίκοιτο βότρυος ἄρτι τὰς χεῖρας ἔκ σπαργάνων λελυμένος. 2 οἷον οὖν εἰκὸς ἐν ἑορτῇ Διονύσου καὶ οἴνου γενέσει, αἷ μὲν γυναῖκες ἐκ τῶν πλησίον ἀγρῶν εἰς ἐπικουρίαν κεκλημέναι τῷ Δάφνιδι τοὺς ὀφθαλμοὺς ἐπέβαλλον καὶ ἐπήνουν ὡς ὅμοιον τῷ Διονύσῳ τὸ κάλλος, καί τις τῶν ϑρασυτέρων καὶ ἐφίλησε καὶ τὸν μὲν Δάφνιν παρώξυνε, τὴν δὲ Χλόην ἐλύπησεν· 2 οἱ δὲ ἐν ταῖς ληνοῖς ποικίλας φωνὰς ἔρριπτον ἐπὶ τὴν Χλόην καὶ ὥσπερ ἐπί τινα Βάκχην Σάτυροι μανικώτερον ἐπήδων καὶ ηὔχοντο γενέσϑαι ποίμνια καὶ ὑπ᾽ ἐκείνης νέμεσϑαι, ὥστε αὖ πάλιν ἡ μὲν ἥδετο, Δάφνις δὲ ἐλυπεῖτο. 3 ηὔχοντο δὴ ταχέως παύσασϑαι τὸν τρυγητὸν καὶ λαβέσϑαι τῶν συνήϑων χωρίων καὶ ἀντὶ τῆς ἀμούσου βοῆς ἀκούειν σύριγγος ἢ τῶν ποιμνίων αὐτῶν βληχωμένων. 4 καὶ ἐπεὶ διαγενομένων ὀλίγων ἡμερῶν αἱ μὲν ἄμπελοι τετρύγηντο, πίϑοι δὲ τὸ γλεῦκος εἶχον, ἔδει δὲ οὐκέτ᾽ οὐδὲν πολυχειρίας, κατήλαυνον τὰς ἀγέλας εἰς τὸ πεδίον καὶ μάλα χαίροντες τὰς Νύμφας προσεκύνουν, βότρυς αὐταῖς κομίζοντες ἐπὶ πλημάτων ἀπαρχὰς τοῦ τρυγητοῦ. 5 οὐδὲ τὸν πρότερον χρόνον ἀμελῶς ποτὲ παρῆλϑον ἀλλ᾽ ἀεί τε ἀρχόμενοι νομῆς προσήδρευον καὶ ἐκ νομῆς ἀνιόντες προσεκύνουν καὶ πάντως τι ἐπέφερον, ἢ ἄνϑος ἢ ὀπώραν ἢ φυλλάδα χλωρὰν ἢ γάλακτος σπονδήν· 6 καὶ τούτου μὲν ὕστερον ἀμοιβὰς ἐκομίσαντο παρὰ τῶν ϑεῶν, τότε δὲ κύνες φασὶν ἐκ δεσμῶν λυϑέντες ἐσκίρτων, ἐσύριττον, ᾖδον, τοῖς τράγοις καὶ τοῖς προβάτοις συνεπάλαιον.

3  τερπομένοις δὲ αὐτοῖς ἐφίσταται πρεσβύτης σισύραν ἐνδεδυμένος, καρβατίνας ὑποδεδεμένος, πήραν ἐξηρτημένος καὶ τὴν πήραν παλαιάν. οὗτος πλησίον καϑίσας αὐτῶν ὧδε εἶπε· 2 “Φιλητᾶς, ὦ παῖδες, ὁ πρεσβύτης ἐγώ, ὃς πολλὰ μὲν ταῖσδε ταῖς Νύμφαις ᾖσα, πολλὰ δὲ τῷ Πανὶ ἐκείνῳ ἐσύρισα, βοῶν δὲ πολλῆς ἀγέλης ἡγησάμην μόνῃ μουσικῇ. ἥκω δὲ ὑμῖν ὅσα εἶδον μηνύσων, ὅσα ἤκουσα ἀπαγγελῶν. 3 κῆπός ἐστί μοι τῶν ἐμῶν χειρῶν, ὃν ἐξ οὗ νέμειν διὰ γῆρας ἐπαυσάμην ἐξεπονησάμην, ὅσα ὧραι φύουσι πάντα ἔχων ἐν αὐτῷ καϑ᾿ ὥραν ἑκάστην. 4 ἦρος ῥόδα καὶ κρίνα καὶ ὑάκινϑοι καὶ ἴα ἀμφότερα, ϑέρους μήκωνες καὶ ἀχράδες καὶ μῆλα πάντα, νῦν ἄμπελοι καὶ συκαῖ καὶ ῥοιαὶ καὶ μύρτα χλωρά. 5 εἰς τοῦτον τὸν κῆπον ὀρνίϑων ἀγέλαι συνέρχονται τὸ ἑωϑινόν, τῶν μὲν ἐς τροφήν, τῶν δὲ ἐς ᾠδήν· συνηρεφὴς γὰρ καὶ κατάσκιος καὶ πηγαῖς τρισὶ κατάρρυτος. ἂν περιέλῃ τις τὴν αἱμασιὰν ἄλσος ὁρᾶν οἰήσεται. 4 εἰδελϑόντι δέ μοι τήμερον ἀμφὶ μέσην ἡμέραν ὑπὸ ταῖς ῥοιαῖς καὶ ταῖς μυρρίναις βλέπεται παῖς μύρτα καὶ ῥοιὰς ἔχων, λευκὸς ὥσπερ γάλα καὶ ξανϑὸς ὡς πῦρ, στιλπνὸς ὡς ἄρτι λελουμένος. γυμνὸς ἦν, μόνος ἦν· ἔπαιζεν ὡς ἴδιον κῆπον τρυγῶν. 2 ἐγὼ μὲν οὖν ὥρμησα ἐπ᾽ αὐτὸν ὡς συλληψόμενος, δείσας μὴ ὑπ᾽ ἀγερωχίας τὰς μυρρίνας καὶ τὰς ῥοιὰς κατακλάσῃ· ὁ δέ με κούφως καὶ ῥᾳδίως ὑπέφευγε, ποτὲ μὲν ταῖς δοδωνιαῖς ὑποτρέχων, ποτὲ δὲ ταῖς μήκωσιν ὑποκρυπτόμενος ὥσπερ πέρδικος νεοττός. 3 καίτοι πολλάκις μὲν πράγματα ἔσχον ἐρίφους γαλαϑηγνοὺς διώκων, πολλάκις δὲ ἔκαμον μεταϑέων μόσχους ἀρτιγεννήτους· ἀλλὰ τοῦτο ποικίλον τι χρῆμα ἦν καὶ ἀϑήρατον. καμὼν οὖν ὡς γέρων καὶ ἐπερεισάμενος τῇ βακτηρίᾳ καὶ ἅμα φυλάττων μὴ φύγῃ, ἐπυνθανόμην τίνος ἐστὶ τῶν γειτόνων καὶ τί βουλόμενος ἀλλότριον κῆπον τρυγᾷ. 4 ὁ δὲ ἀπεκρίνατο μὲν οὐδέν, στὰς δὲ πλησίον ἐγέλα πάνυ ἁπαλὸν καὶ ἔβαλλέ με τοῖς μύρτοις καὶ οὐκ οἶδ᾽ ὅπως ἔϑελγε μηκέτι ϑυμοῦσϑαι. ἐδεόμην οὖν εἰς χεῖρας ἐλϑεῖν μηδὲν φοβούμενον ἔτι καὶ ὥμνυον κατὰ τῶν μύρτων ἀφήσειν ἐπιδοὺς μήλων καὶ δοιῶν παρέξειν τε ἀεὶ τρυγᾶν τὰ φυτὰ καὶ δρέπειν τὰ ἄνϑη τυχὼν παρ᾽ αὐτοῦ φιλήματος ἑνός. 5  ἐνταῦϑα πάνυ καπυρὸν γελάσας ἀφίησι φωνὴν οἵαν οὔτε χελιδὼν οὔτε ἀηδὼν οὔτε κύκνος ὁμοίως ἐμοὶ γέρων γενόμενος· ‘ἐμοὶ μέν, ὦ Φιλητᾶ, φιλῆσαί σε πόνος οὐδείς· βούλομαι γὰρ φιλεῖσϑαι μᾶλλον ἢ σὺ γενέσϑαι νέος. 2 ὅρα δὲ εἴ σοι καϑ᾽ ἡλικίαν τὸ δῶρον. οὐδὲν γάρ σε ὠφελήσει τὸ γῆρας πρὸς τὸ μὴ διώκειν ἐμὲ μετὰ τὸ ἕν φίλημα. δυσϑήρατός εἶμι καὶ ἱέρακι καὶ ἀετῷ καὶ εἴ τις ἄλλος τούτων ὠκύτερος ὄρνις. οὔτοι παῖς ἐγὼ καὶ εἰ δοκῶ παῖς, ἀλλὰ καὶ τοῦ Κρόνου πρεσβύτερος καὶ αὐτοῦ τοῦ παντὸς χρόνου· 3 καί σε οἶδα νέμοντα πρωϑήβην ἐν ἐκείνῳ τῷ ὄρει τὸ πλατὺ βουκόλιον καὶ παρήμην σοι συρίττοντι πρὸς ταῖς φηγοῖς ἐκείναις ἡνίκα ἤρας Ἀμαρυλλίδος, ἀλλά με οὐχ ἑώρας καίτοι πλησίον μάλα τῇ κόρῃ παρεστῶτα. σοὶ μὲν οὖν ἐκείνην ἔδωκα, καὶ ἤδη σοι παῖδες ἀγαϑοὶ βουκόλοι καὶ γεωργοί· 4 νῦν δὲ Δάφνιν ποιμαίνω καὶ Χλόην, καὶ ἡνίκα ἂν αὐτοὺς εἰς ἕν συναγάγω τὸ ἑωϑινόν, εἰς τὸν σὸν ἔρχομαι κῆπον καὶ τέρπομαι τοῖς ἄνϑεσι καὶ τοῖς φυτοῖς κἀν ταῖς πηγαῖς ταύταις λούομαι. διὰ τοῦτο καλὰ καὶ τὰ ἄνϑη καὶ τὰ φυτὰ τοῖς ἐμοῖς λουτροῖς ἀρδόμενα. 5 ὅρα δὲ μή τι σοι τῶν φυτῶν κατακέκλασται, μή τις ὀπώρα τετρύγηται, μή τις ἄνϑους ῥίζα πεπάτηται, μή τις πηγὴ τετάρακται· καὶ χαῖρε, μόνος ἀνϑρώπων ἐν γήρᾳ ϑεασάμενος τοῦτο τὸ παιδίον.’ 6  ταῦτα εἰπὼν ἀνήλατο καϑάπερ ἀηδόνος νεοττὸς ἐπὶ τὰς μυρρίνας καὶ κλάδον ἀμείβων ἐκ κλάδου διὰ τῶν φύλλων ἀνεῖρπεν εἰς ἄκρον. εἶδον αὐτοῦ καὶ πτέρυγας ἐκ τῶν ὥμων. καὶ τοξάρια μεταξὺ τῶν πτερύγων καὶ οὐκέτι οὔτε ταῦτα οὔτε αὐτόν. 2 εἰ δὲ μὴ μάτην ταύτας τὰς πολιὰς ἔφυσα μηδὲ γηράσας ματαιοτέρας τὰς φρένας ἐκτησάμην, Ἔρωτι, ὦ παῖδες, κατέσπεισϑε καὶ Ἔρωτι ὑμῶν μέλει.”

7  πάνυ ἐτέρφϑησαν ὥσπερ μῦϑον οὐ λόγον ἀκούοντες καὶ ἐπυνθάνοντο τί ἐστί ποτε ὁ Ἔρως, πότερα παῖς ἢ ὄρνις, καὶ τί δύναται. πάλιν οὖν ὁ Φιλητᾶς ἔφη· “ϑεός ἐστιν, ὦ παῖδες, ὁ Ἔρως, νέος καὶ καλὸς καὶ πετόμενος. διὰ τοῦτο καὶ νεότητι χαίρει καὶ κάλλος διώκει καὶ τὰς ψυχὰς ἀναπτεροῖ. 2 δύναται δὲ τοσοῦτον ὅσον οὐδὲ ὁ Ζεύς· κρατεῖ μὲν στοιχείων, κρατεῖ δὲ ἄστρων, κρατεῖ δὲ τῶν ὁμοίων ϑεῶν. οὐδὲ ὑμεῖς τοσοῦτον τῶν αἰγῶν καὶ τῶν προβάτων. 3 τὰ ἄνϑη πάντα Ἔρωτος ἔργα, τὰ φυτὰ πάντα τούτου ποιήματα, διὰ τοῦτον καὶ ποταμοὶ δέουσι καὶ ἄνεμοι πνέουσιν· 4 ἔγνων δὲ ἐγὼ καὶ ταῦρον ἐρασϑέντα καὶ ὡς οἴστρῳ πληγεὶς ἐμυκᾶτο, καὶ τράγον φιλήσαντα αἶγα καὶ ἠκολούϑει πανταχοῦ. αὐτὸς μὲν γὰρ ἤμην νέος καὶ ἠράσϑην Ἀμαρυλλίδος, καὶ οὔτε τροφῆς ἐμεμνήμην οὔτε ποτὸν προσεφερόμην οὔτε ὕπνον ᾑρούμην· 5 ἤλγουν τὴν ψυχήν, τὴν καρδίαν ἐπαλλόμην, τὸ σῶμα ἐψυχόμην· ἐβόων ὡς παιόμενος, ἐσιώπων ὡς νεκρούμενος, εἰς ποταμοὺς ἐνέβαινον ὡς καόμενος. 6 ἐκάλουν τὸν Πᾶνα βοηϑὸν ὡς καὶ αὐτὸν τῆς Πίτυος ἐρασϑέντα· ἐπῄνουν τὴν ᾿Ηχὼ τὸ Ἀμαρυλλίδος ὄνομα μετ᾽ ἐμὲ καλοῦσαν. κατέκλων τὰς σύριγγας ὅτι μοι τὰς μὲν βοῦς ἔϑελγον, Ἀμαρυλλίδα δὲ οὐκ ἦγον. 7 Ἔρωτος γὰρ οὐδὲν φάρμακον, οὐ πινόμενον, οὐκ ἐσϑιόμενον, οὐκ ἐν ᾠδαῖς λαλούμενον, ὅτι μὴ φίλημα καὶ περιβολὴ καὶ συγκατακλιϑῆναι γυμνοῖς σώμασι.”

8  Φιλητᾶς μὲν τοσαῦτα παιδεύσας αὐτοὺς ἀπαλλάττεται, τυρούς τινας παρ᾽ αὐτῶν καὶ ἔριφον ἤδη κεράστην λαβών· οἱ δὲ μόνοι καταλειφϑέντες καὶ τότε πρῶτον ἀκούσαντες τὸ Ἔρωτος ὄνομα τάς τε ψυχὰς συνεστάλησαν ὑπὸ λύπης καὶ ἐπανελθόντες νύκτωρ εἰς τὰς ἐπαύλεις παρέβαλλον οἷς ἤκουσαν τὰ αὑτῶν· “ἀλγοῦσιν οἱ ἐρῶντες· καὶ ἡμεῖς. 2 τροφῆς ἀμελοῦσιν· ἠμελήκαμεν ὁμοίως. καϑεύδειν οὐ δύνανται· τοῦτο νῦν πάσχομεν καὶ ἡμεῖς. κάεσϑαι δοκοῦσι; καὶ παρ᾽ ἡμῖν τὸ πῦρ. ἐπιϑυμοῦσιν ἀλλήλους ὁρᾶν· διὰ τοῦτο ϑᾶττον εὐχόμεϑα γενέσϑαι τὴν ἡμέραν. 3 σχεδὸν τοῦτό ἐστιν ὁ ἔρως καὶ ἐρῶμεν ἀλλήλων οὐκ εἰδότες. ἢ τοῦτο μέν ἐστιν ὁ ἔρως, ἐγὼ δὲ ἐρῶ μόνος; 4 τί οὖν τὰ αὐτὰ ἀλγοῦμεν; τί δὲ ἀλλήλους ζητοῦμεν; ἀληϑῆ πάντα εἶπεν ὁ Φιλητᾶς. τὸ ἐκ τοῦ κήπου παιδίον ὥφϑη καὶ τοῖς πατράσιν ἡμῶν ὄναρ ἐκεῖνο καὶ νέμειν ἡμᾶς τὰς ἀγέλας ἐκέλευσε. πῶς ἄν τις αὐτὸ λάβοι; μικρόν ἔστι καὶ φεύξεται. καὶ πῶς ἄν τις αὐτὸ φύγοι; πτερὰ ἔχει καὶ καταλήψεται. 5 ἐπὶ τὰς Νύμφας δεῖ βοηϑοὺς καταφυγεῖν. ἀλλ᾽ οὐδὲ Φιλητᾶν ὁ Πὰν ὠφέλησεν Ἀμαρυλλίδος ἐρῶντα. ὅσα εἶπεν ἄρα φάρμακα, ταῦτα ζητητέον· φίλημα καὶ περιβολὴν καὶ κεῖσϑαι γυμνοὺς χαμαί. κρύος μέν, ἀλλὰ καρτερήσομεν δεύτεροι μετὰ Φιλητᾶν.”

9  τοῦτο αὐτοῖς γίνεται νυκτερινὸν παιδευτήριον, καὶ ἀγαγόντες τῆς ἐπιούσης ἡμέρας τὰς ἀγέλας εἰς νομὴν ἐφίλησαν μὲν ἀλλήλους ἰδόντες, ὃ μήπω πρότερον ἐποίησαν, καὶ περιέβαλον τὰς χεῖρας ἐπαλλάξαντες, τὸ δὲ τρίτον ὤκνουν φάρμακον, ἀποδυϑέντες κατακλιϑῆναι· ϑρασύτερον γὰρ οὐ μόνον παρϑένων ἀλλὰ καὶ νέων αἰπόλων. 2 πάλιν οὖν νὺξ ἐπῆλϑεν ἀγρυπνίαν ἔχουσα καὶ ἔννοιαν τῶν γεγενημένων καὶ κατάμεμψιν τῶν παραλελειμμένων· “ἐφιλήσαμεν, καὶ οὐδὲν ὄφελος. περιεβάλομεν, καὶ οὐδὲν πλέον. σχεδὸν τὸ συγκατακλιϑῆναι μόνον φάρμακον ἔρωτος· πειρατέον καὶ τούτου. πάντως ἐν αὐτῷ τι κρεῖττον ἔσται φιλήματος.” 10 ἐπὶ τούτοις τοῖς λογισμοῖς οἷον εἰκὸς καὶ ὀνείρατα ἑώρων ἐρωτικά· τὰ φιλήματα, τὰς περιβολάς· καὶ ὅσα δὲ μεϑ᾽ ἡμέραν οὐκ ἔπραξαν, ταῦτα ὄναρ ἔπραξαν· γυμνοὶ μετ᾽ ἀλλήλων ἔκειντο.

2  ἐνϑεώτεροι δὴ κατὰ τὴν ἐπιοῦσαν ἡμέραν ἀνέστησαν καὶ ῥοίζῳ τὰς ἀγέλας κατήλαυνον ἐπειγόμενοι πρὸς τὰ φιλήματα καὶ ἰδόντες ἀλλήλους ἅμα μειδιάματι προσέδραμον. 3 τὰ μὲν οὖν φιλήματα ἐγένετο καὶ ἡ περιβολὴ τῶν χειρῶν ἠκολούϑησε, τὸ δὲ τρίτον φάρμακον ἐβράδυνε, μήτε τοῦ Δάφνιδος τολμῶντος εἰπεῖν μήτε τῆς Χλόης βουλομένης κατάρχεσθαι, ἔστε τύχῃ καὶ τοῦτο ἔπραξαν. 11 καϑεζόμενοι γὰρ ὑπὸ στελέχει δρυὸς πλησίον ἀλλήλων καὶ γευσάμενοι τῆς ἔν φιλήματι τέρψεως ἀπλήστως ἐνεφοροῦντο τῆς ἡδονῆς· ἦσαν δὲ καὶ χειρῶν περιβολαὶ ϑλῖψιν τοῖς σώμασι παρέχουσαι κατὰ τὴν τῶν χειλῶν προσβολήν. 2 βιαιότερον δὴ τοῦ Δάφνιδος ἐπισπασαμένου κλίνεταί πως ἐπὶ πλευρὰν ἡ Χλόη, κἀκεῖνος δὲ συγκατακλίνεται τῷ φιλήματι ἀκολουϑῶν, καὶ γνωρίσαντες τῶν ὀνείρων τὴν εἰκόνα κατέκειντο πολὺν χρόνον ὥσπερ συνδεδεμένοι· 3 εἰδότες δὲ τῶν ἐντεῦϑεν οὐδὲν καὶ νομίσαντες τοῦτο εἶναι πέρας ἐρωτικῆς ἀπολαύσεως, μάτην τὸ πλεῖστον τῆς ἡμέρας δαπανήσαντες διελύϑησαν καὶ τὰς ἀγέλας ἀπήλαυνον τὴν νύκτα μισοῦντες. ἴσως ἄν τι καὶ τῶν ἀληϑῶν ἔπραξαν εἰ μὴ ϑόρυβος τοιόσδε πᾶσαν τὴν ἀγροικίαν ἐκείνην κατέλαβε.

12  νέοι Μηϑυμναῖοι πλούσιοι, διαϑέσϑαι τὸν τρυγητὸν ἐν ξενικῇ τέρψει ϑελήσαντες, ναῦν μικρὰν καϑελκύσαντες καὶ οἰκέτας προσκώπους καϑίσαντες τοὺς Μιτυληναίων ἀγροὺς παρέπλεον ὅσοι ϑαλάσσης πλησίον. 2 εὐλίμενός τε γὰρ ἡ παραλία καὶ οἰκήσεσιν ἠσκημένη πολυτελῶς, καὶ λουτρὰ συνεχῆ παράδεισοί τε καὶ ἄλση, τὰ μὲν φύσεως ἔργα, τὰ δὲ ἀνϑρώπων τέχνη· πάντα ἐνηβῆσαι καλά. 3 παραπλέοντες δὲ καὶ ἐνορμιζόμενοι κακὸν μὲν ἐποίουν οὐδέν, τέρψεις δὲ ποικίλας ἑτέρποντο, ποτὲ μὲν ἀγκίστροις καλάμων ἀπηρτημένοις ἐκ λίνου λεπτοῦ πετραίους ἰχϑῦς ἁλιεύοντες ἐκ πέτρας ἁλιτενοῦς, ποτὲ δὲ κυσὶ καὶ δικτύοις λαγὼς φεύγοντας τὸν ἐν ταῖς ἀμπέλοις ϑόρυβον λαμβάνοντες· 4 ἤδη δὲ καὶ ὀρνίϑων ἄγρας ἐμέλησεν αὐτοῖς καὶ ἔλαβον βρόχοις χῆνας ἀγρίους καὶ νήττας καὶ ὠτίδας, ὥστε ἡ τέρψις αὐτοῖς καὶ τραπέζης ὠφέλειαν παρεῖχεν. εἶ δέ τινος προσέδει, παρὰ τῶν ἐν τοῖς ἀγροῖς ἐλάμβανον, περιττοτέρους τῆς ἀξίας ὀβολοὺς καταβάλλοντες. 5 ἔδει δὲ μόνον ἄρτων καὶ οἴνου καὶ στέγης· οὐ γὰρ ἀσφαλὲς ἐδόκει μετοπωρινῆς ὥρας ἐνεστώσης ἐνθαλαττεύειν, ὥστε καὶ τὴν ναῦν ἀνεῖλκον ἐπὶ τὴν γῆν νύκτα χειμέριον δεδοικότες.

18  τῶν δή τις ἀγροίκων ἐς ἀνολκὴν λίϑου ϑλίβειν τὰ πατηϑέντα βοτρύδια χρῄζων σχοίνου, τῆς πρότερον ῥαγείσης, κρύφα ἐπὶ τὴν ϑάλασσαν ἐλϑών, ἀφρουρήτῳ τῇ νηὶ προσελϑών, τὸ πεῖσμα ἐκλύσας, οἴκαδε κομίσας, ἐς ὅτι ἔχρῃζεν ἐχρήσατο. 2 ἕωϑεν οὖν οἱ Μηϑυμναῖοι νεανίσκοι ζήτησιν ἐποιοῦντο τοῦ πείσματος, καὶ (ὡμολόγει γὰρ οὐδεὶς τὴν κλοπή) ὀλίγα μεμψάμενοι τοὺς ξενοδόχους παρέπλεον καὶ σταδίους τριάκοντα παρελάσαντες προσορμίζονται τοῖς ἀγροῖς ἐν οἷς ἤκουν ὁ Δάφνις καὶ ἡ Χλόη· ἐδόκει γὰρ αὐτοῖς καλὸν εἶναι τὸ πεδίον ἐς ϑήραν λαγῶν. 3 σχοῖνον μὲν οὖν οὐκ εἶχον ὥστε ἐχδήσασϑαι πεῖσμα, λύγον δὲ χλωρὰν μακρὰν στρέψαντες εἰς σχοῖνον ταύτῃ τὴν ναῦν ἐκ τῆς πρύμνης ἄκρας εἰς τὴν γῆν ἔδησαν, ἔπειτα τοὺς κύνας ἀφέντες ῥινηλατεῖν ἐν ταῖς εὐκαίροις φαινομέναις τῶν ὁδῶν ἐλινοστάτουν. 4 οἱ μὲν δὴ κύνες ἅμα ὑλακῇ διαϑέοντες ἐφόβησαν τὰς αἶγας, αἱ δὲ τὰ ὀρεινὰ καταλιποῦσαι μᾶλλόν τι πρὸς τὴν ϑάλασσαν ὥρμησαν, ἔχουσαι δὲ οὐδὲν ἐν ψάμμῳ τρώξιμον ἐλϑοῦσαι πρὸς τὴν ναῦν αἱ ϑρασύτεραι αὐτῶν τὴν λύγον τὴν χλωρὰν ᾗ δέδετο ἡ ναῦς ἀπέφαγον. 14 ἦν δέ τι καὶ κλυδώνιον ἐν τῇ ϑαλάσσῃ κινηϑέντος ἀπὸ τῶν ὀρῶν πνεύματος. ταχὺ δὴ μάλα λυϑεῖσαν αὐτὴν ὑπήνεγκεν ἡ παλίρροια τοῦ κύματος καὶ ἐς τὸ πέλαγος μετέωρον ἔφερεν. 2 αἰσϑήσεως δὴ τοῖς Μηϑυμναίοις γενομένης, οἱ μὲν ἐπὶ τὴν ϑάλασσαν ἔϑεον, οἱ δὲ τοὺς κύνας συνέλεγον· ἐβόων δὲ πάντες, ὡς πάντας τοὺς ἐκ τῶν πλησίον ἀγρῶν ἀκούσαντας συνελϑεῖν. ἀλλ᾽ ἦν οὐδὲν ὄφελος; τοῦ γὰρ πνεύματος ἀκμάζοντος ἀσχέτῳ τάχει κατὰ ῥοῦν ἡ ναῦς ἐφέρετο.

3  οἱ δ᾽ οὖν οὐκ ὀλίγων κτημάτων οἱ Μηϑυμναῖοι στερόμενοι ἐζήτουν τὸν νέμοντα τὰς αἶγας καὶ εὑρόντες τὸν Δάφνιν ἔπαιον, ἀπέδυον· εἷς δέ τις καὶ κυνόδεσμον ἀράμενος περιῆγε τὰς χεῖρας ὡς δήσων. 4 ὁ δὲ ἐβόα τε παιόμενος καὶ ἱκέτευε τοὺς ἀγροίκους καὶ πρώτους τόν τε Λάμωνα καὶ τὸν Δρύαντα βοηϑοὺς ἐπεκαλεῖτο. οἷ δὲ ἀντείχοντο σκληροὶ γέροντες καὶ χεῖρας ἔκ γεωργικῶν ἔργων ἰσχυρὰς ἔχοντες καὶ ἠξίουν δικαιολογήσασϑαι περὶ τῶν γεγενημένων. 15 ταῦτα δὲ καὶ τῶν ἄλλων ἀξιούντων δικαστὴν καϑίζουσι Φιλητᾶν τὸν βουκόλον· πρεσβύτατός τε γὰρ ἦν τῶν παρόντων καὶ κλέος εἶχεν ἔν τοῖς κωμήταις δικαιοσύνης περιττῆς. πρῶτοι δὲ κατηγόρουν οἱ Μηϑυμναῖοι σαφῆ καὶ σύντομα βουκόλον ἔχοντες δικαστήν· 2 “ἤλθομεν εἰς τούτους τοὺς ἀγροὺς ϑηρᾶσαι ϑέλοντες. τὴν μὲν οὖν ναῦν λύγῳ χλωρᾷ δήσαντες ἐπὶ τῆς ἀκτῆς κατελίπομεν, αὐτοὶ δὲ διὰ τῶν κυνῶν ζήτησιν ἐποιούμεϑα ϑηρίων. ἐν τούτῳ πρὸς τὴν ϑάλασσαν αἱ αἶγες τούτου κατελϑοῦσαι τήν τε λύγον κατεσϑίουσι καὶ τὴν ναῦν ἀπολύουσιν. 3 εἶδες αὐτὴν ἐν τῇ ϑαλάσσῃ φερομένην, πόσων οἴει μεστὴν ἀγαϑῶν; οἵα μὲν ἐσθὴς ἀπόλωλεν, οἷος δὲ κόσμος κυνῶν, ὅσον δὲ ἀργύριον. τοὺς ἀγροὺς ἄν τις τούτους ἐκεῖνα ἔχων ὠνήσατο. ἀνϑ᾽ ὧν ἀξιοῦμεν ἄγειν τοῦτον πονηρὸν ὄντα αἰπόλον, ὃς ἐπὶ τῆς ϑαλάσσης νέμει τὰς αἶγας ὡς ναύτης.” 16 τοιαῦτα οἱ Μηϑυμναῖοι κατηγόρησαν. ὁ δὲ Δάφνις διέκειτο μὲν κακῶς ὑπὸ τῶν πληγῶν, Χλόην δὲ ὁρῶν παροῦσαν πάντων κατεφρόνει καὶ ὧδε εἶπεν· “ἐγὼ νέμω τὰς αἶγας καλῶς· οὐδέποτε ᾑτιάσατο κωμήτης οὐδὲ εἷς ὧς ἢ κῆπόν τινος αἲξ ἐμὴ κατεβοσκήσατο ἢ ἄμπελον βλαστάνουσαν κατέκλασεν. 2 οὗτοι δέ εἶσι κυνηγέται πονηροὶ καὶ κύνας ἔχουσι κακῶς πεπαιδευμένους, οἵτινες τρέχοντες πολλὰ καὶ ὑλακτοῦντες σκληρὰ κατεδίωξαν αὐτὰς ἐκ τῶν ὀρῶν καὶ τῶν πεδίων ἐπὶ τὴν ϑάλασσαν ὥσπερ λύκοι. 3 ἀλλ᾽ ἀπέφαγον τὴν λύγον. οὐ γὰρ εἶχον ἐν ψάμμῳ πόαν ἢ κόμαρον ἢ ϑύμον. ἀλλ᾽ ἀπώλετο ἡ ναῦς ὑπὸ τοῦ πνεύματος καὶ τῆς ϑαλάσσης. ταῦτα χειμῶνος οὐκ αἰγῶν ἐστὶν ἔργα. ἀλλ᾽ ἐσϑὴς ἐνέκειτο καὶ ἄργυρος. καὶ τίς πιστεύσει νοῦν ἔχων ὅτι τοσαῦτα φέρουσα ναῦς πεῖσμα εἶχε λύγον;” 17 τούτοις ἐπεδάκρυσεν ὁ Δάφνις καὶ εἰς οἶκτον ὑπηγάγετο τοὺς ἀγροίκους πολύν, ὥστε ὁ Φιλητᾶς ὁ δικαστὴς ὥμνυε Πᾶνα καὶ Νύμφας μηδὲν ἀδικεῖν Δάφνιν ἀλλὰ μηδὲ τὰς αἶγας, τὴν δὲ ϑάλασσαν καὶ τὸν ἄνεμον, ὧν ἄλλους εἶναι δικαστάς. 2 οὐκ ἔπειϑε ταῦτα Φιλητᾶς τοῖς Μηϑυμναίοις λέγων, ἀλλ᾽ ὑπ᾽ ὀργῆς ὁρμήσαντες ἦγον τὸν Δάφνιν πάλιν καὶ συνδεῖν ἤϑελον. 3 ἐνταῦϑα οἱ κωμῆται ταραχϑέντες ἐπιπηδῶσιν αὐτοῖς ὡσεὶ ψᾶρες ἢ κολοιοὶ καὶ ταχὺ μὲν ἀφαιροῦνται τὸν Δάφνιν ἤδη καὶ αὐτὸν μαχόμενον, ταχὺ δὲ ξύλοις παίοντες ἐκείνους εἰς φυγὴν ἔτρεψαν. ἀπέστησαν δὲ οὐ πρότερον ἔστε τῶν ὅρων αὐτοὺς ἐξήλασαν ἐς ἄλλους ἀγρούς.

18  διωκόντων δὴ τοὺς Μηϑυμναίους ἐκείνων, ἡ Χλόη κατὰ πολλὴν ἡσυχίαν ἄγει πρὸς τὰς Νύμφας τὸν Δάφνιν καὶ ἀπονίπτει τε τὸ πρόσωπον ᾑμαγμένον ἐκ τῶν δινῶν ῥδαγεισῶν ὑπὸ πληγῆς τινὸς καὶ τῆς πήρας προκομίσασα ζυμίτου μέρος καὶ τυροῦ τμῆμά τι δίδωσι φαγεῖν, τὸ δὲ μάλιστα ἀναπκτησάμενον αὐτόν, φίλημα ἐφίλησε μελιτῶδες ἁπαλοῖς τοῖς χείλεσι.

19  τότε μὲν δὴ παρὰ τοσοῦτον Δάφνις ἦλϑε κακοῦ· τὸ δὲ πρᾶγμα οὐ ταύτῃ πέπαυτο ἀλλ᾽ ἐλϑόντες οἱ Μηϑυμναῖοι μόλις εἰς τὴν ἑαυτῶν, ὁδοιπόροι μὲν ἀντὶ ναυτῶν, τραυματίαι δὲ ἀντὶ τρυφώντων, ἐκκλησίαν τε συνήγαγον 2 τῶν πολιτῶν καὶ ἱκετηρίας ϑέντες ἱκέτευον τιμωρίας ἀξιωϑῆναι, τῶν μὲν ἀληϑῶν λέγοντες οὐδὲ ἕν, μὴ καὶ προσκαταγέλαστοι γένοιντο τοιαῦτα καὶ τοσαῦτα παϑόντες ὑπὸ ποιμένων, κατηγοροῦντες δὲ Μιτυληναίων ὡς τὴν ναῦν ἀφελομένων καὶ τὰ χρήματα διαρπασάντων πολέμου νόμῳ. 3 οἱ δὲ πιστεύοντες διὰ τὰ τραύματα καὶ νεανίσκοις τῶν πρώτων οἰκιῶν παρ᾽ αὐτοῖς τιμωρῆσαι δίκαιον νομίζοντες Μιτυληναίοις μὲν πόλεμον ἀκήρυκτον ἐψηφίσαντο, τὸν δὲ στρατηγὸν ἐκέλευσαν δέκα ναῦς καϑελκύσαντα κακουργεῖν αὐτῶν τὴν παραλίαν· πλησίον γὰρ χειμῶνος ὄντος οὐκ ἦν ἀσφαλὲς μείζονα στόλον πιστεύειν τῇ ϑαλάσσῃ.

20  ὁ δὲ εὐϑὺς τῆς ἐπιούσης ἀναγόμενος αὐτερέταις στρατιώταις ἐπέπλει τοῖς παραϑαλασσίοις τῶν Μιτυληναίων ἀγροῖς καὶ πολλὰ μὲν ἥρπαζε ποίμνια, πολὺν δὲ σῖτον καὶ οἶνον, ἄρτι πεπαυμένου τοῦ τρυγητοῦ, καὶ ἀνϑρώπους δὲ οὐκ ὀλίγους ὅσοι τούτων ἐργάται. 2 ἐπέπλευσε καὶ τοῖς τῆς Χλόης ἀγροῖς καὶ τοῦ Δάφνιδος καὶ ἀπόβασιν ὀξεῖαν ϑέμενος λείαν ἤλαυνε τὰ ἐν ποσίν. ὁ μὲν οὖν Δάφνις οὐκ ἔνεμε τὰς αἶγας ἀλλ᾽ ἐς τὴν ὕλην ἀνελϑὼν φυλλάδα χλωρὰν ἔκοπτεν ὡς ἔχοι τοῦ χειμῶνος παρέχειν τοῖς ἐρίφοις τροφήν, ὥστε ἄνωϑεν ϑεασάμενος τὴν καταδρομὴν ἐνέκρυψεν ἑαυτὸν στελέχει κοίλῳ ξηρᾶς ὀξύης. 3 ἡ δὲ Χλόη παρῆν ταῖς ἀγέλαις καὶ διωκομένη καταφεύγει πρὸς τὰς Νύμφας ἱκέτις καὶ ἐδεῖτο φείσασϑαι καὶ ὧν ἔνεμε καὶ αὖτῆς διὰ τὰς ϑεάς. ἀλλ᾽ ἦν οὐδὲν ὄφελος. οἱ γὰρ Μηϑυμναῖοι πολλὰ τῶν ἀγαλμάτων κατακερτομήσαντες καὶ τὰς ἀγέλας ἤλασαν κἀκείνην ἤγαγον ὥσπερ αἶγα ἢ πρόβατον παίοντες λύγοις. 21 ἔχοντες δὲ ἤδη τὰς ναῦς παντοδαπῆς ἁρπαγῆς μεστὰς οὐκέτ᾽ ἐγίνωσκον περαιτέρω πλεῖν ἀλλὰ τὸν οἴκαδε πλοῦν ἐποιοῦντο, καὶ τὸν χειμῶνα καὶ τοὺς πολεμίους δεδιότες.

2  οἱ μὲν οὖν ἀπέπλεον εἰρεσίᾳ προσταλαιπωροῦντες (ἄνεμος γὰρ οὐκ ἦν), ὁ δὲ Δάφνις ἡσυχίας γενομένης ἐλϑὼν εἰς τὸ πεδίον ἔνϑα ἔνεμον καὶ μήτε τὰς αἶγας ἰδὼν μήτε τὰ πρόβατα καταλαβὼν μήτε Χλόην εὑρὼν ἀλλὰ ἐρημίαν 3 πολλὴν καὶ τὴν σύριγγα ἐρριμμένην ᾗ συνήϑως ἑτέρπετο ἡ Χλόη, μέγα βοῶν καὶ ἐλεεινὸν κωκύων, ποτὲ μὲν πρὸς τὴν φηγὸν ἔτρεχεν ἔνϑα ἐκαϑέζοντο, ποτὲ δὲ ἐπὶ τὴν ϑάλασσαν ὡς ὀψόμενος αὐτήν, ποτὲ δὲ ἐπὶ τὰς Νύμφας, ἐφ᾽ ἃς διωκομένη κατέφυγεν. ἐνταῦϑα καὶ ἔρριψεν ἑαυτὸν χαμαὶ καὶ ταῖς Νύμφαις ὡς προδούσαις κατεμέμφετο. 22 “ἀφ᾽ ὑμῶν ἡρπάσϑη Χλόη καὶ τοῦτο ὑμεῖς ἰδεῖν ὑπεμείνατε, ἡ τοὺς στεφάνους ὑμῖν πλέκουσα, ἡ σπένδουσα τοῦ πρώτου γάλακτος, ἧς καὶ ἡ σῦριγξ ἥδε ἀνάϑημα; 2 αἶγα μὲν οὐδὲ μίαν μοι λύκος ἥρπασε, πολέμιοι δὲ τὴν ἀγέλην καὶ τὴν συννέμουσαν, καὶ τὰς μὲν αἶγας ἀποδεροῦσι καὶ τὰ πρόβατα καταϑύσουσι, Χλόη δὲ λοιπὸν πόλιν οἰκήσει. 3 ποίοις ποσὶν ἄπειμι παρὰ τὸν πατέρα καὶ τὴν μητέρα ἄνευ τῶν αἰγῶν, ἄνευ Χλόης, λειπεργάτης ἐσόμενος; ἔχω γὰρ νέμειν ἔτι οὐδέν. 4 ἐνταῦϑα περιμενῶ κείμενος ἢ ϑάνατον ἢ πόλεμον δεύτερον. ἄρα καὶ σύ, Χλόη, τοιαῦτα πάσχεις; ἄρα μέμνησαι τοῦ πεδίου τοῦδε καὶ τῶν Νυμφῶν τῶνδε κἀμοῦ; ἢ παραμυϑοῦνταί σε τὰ πρόβατα καὶ αἱ αἶγες αἰχμάλωτοι μετὰ σοῦ γενόμεναι;” 23 τοιαῦτα λέγοντα αὐτὸν ἐκ τῶν δακρύων καὶ τῆς λύπης ὕπνος βαϑὺς καταλαμβάνει, καὶ αὐτῷ αἱ τρεῖς ἐφίστανται Νύμφαι, μεγάλαι γυναῖκες καὶ καλαί, ἡμίγυμνοι καὶ ἀνυπόδετοι, τὰς κόμας λελυμέναι καὶ τοῖς ἀγάλμασιν ὅμοιαι. 2 καὶ τὸ μὲν πρῶτον ἐῴκεσαν ἐλεούσαις τὸν Δάφνιν· ἔπειτα ἡ πρεσβυτάτη λέγει ἐπιρρωννύουσα· “μηδὲν ἡμᾶς μέμφου, Δάφνι. Χλόης γὰρ ἡμῖν μᾶλλον ἢ σοὶ μέλει. ἡμεῖς τοι καὶ παιδίον οὖσαν αὐτὴν ἠλεήσαμεν καὶ ἐν τῷδε τῷ ἄντρῳ κειμένην αὐτὴν ἀνεϑρέψαμεν. 3 καὶ νῦν δὲ ἡμῖν πεφρόντισται τὸ κατ᾽ ἐκείνην ὡς μήτε εἰς τὴν Μήϑυμναν κομισϑεῖσα δουλεύοι μήτε μέρος γένοιτο λείας πολεμικῆς· 4 καὶ τὸν Πᾶνα ἐκεῖνον τὸν ὑπὸ τῇ πίτυι ἱδρυμένον, ὃν ὑμεῖς οὐδέποτε οὐδὲ ἄνϑεσιν ἐτιμήσατε, τοῦτον ἐδεήϑημεν ἐπίκουρον γενέσθαι Χλόης· συνήϑης γὰρ στρατοπέδοις μᾶλλον ἡμῶν καὶ πολλοὺς ἤδη πολέμους ἐπολέμησε τὴν ἀγροικίαν καταλιπών, καὶ ἔπεισι τοῖς Μηϑυμναίοις οὐκ ἀγαϑὸς πολέμιος. 5 κάμνε δὲ μηδὲν ἀλλ᾽ ἀναστὰς ὄφϑητι Λάμωνι καὶ Μυρτάλῃ, οἳ καὶ αὐτοὶ κεῖνται χαμαί, νομίζοντες καὶ σὲ μέρος γεγονέναι τῆς ἁρπαγῆς. Χλόη γάρ σοι τῆς ἐπιούσης ἀφίξεται μετὰ τῶν αἰγῶν, μετὰ τῶν προβάτων, καὶ νεμήσετε κοινῇ καὶ συρίσετε κοινῇ. τὰ δὲ ἄλλα μελήσει περὶ ὑμῶν Ἔρωτι.” 24 τοιαῦτα ἰδὼν καὶ ἀκούσας Δάφνις ἀναπηδήσας τῶν ὕπνων καὶ ὑφ᾽ ἡδονῆς καὶ λύπης δακρύων τὰ ἀγάλματα τῶν Νυμφῶν προσἑκύνει καὶ ἐπηγγέλλετο σωϑείσης Χλόης ϑύσειν τῶν αἰγῶν τὴν ἀρίστην. 2 δραμὼν δὲ καὶ ἐπὶ τὴν πίτυν ἔνϑα τὸ τοῦ Πανὸς ἄγαλμα ἵδρυτο, τραγοσκελές, κερασφόρον, τῇ μὲν σύριγγα, τῇ δὲ τράγον πηδῶντα κατέχον, κἀκεῖνον προσεκύνει καὶ ηὔχετο ὑπὲρ τῆς Χλόης καὶ τράγον ϑύσειν ἐπηγ3 γέλλετο, καὶ μόλις ποτὲ περὶ ἡλίου καταφορὰς παυσάμενος δακρύων καὶ εὐχῶν ἀράμενος τὰς φυλλάδας ἃς ἔκοψεν ἐπανῆλϑεν εἰς τὴν ἔπαυλιν καὶ 4 τοὺς ἀμφὶ τὸν Λάμωνα πένϑους ἀπαλλάξας, εὐφροσύνης ἐμπλήσας, τροφῆς τε ἐγεύσατο καὶ ἐς ὕπνον ὥρμησεν οὐδὲ τοῦτον ἄδακρυν, ἀλλ᾽ εὐχόμενος μὲν αὖϑις τὰς Νύμφας ὄναρ ἰδεῖν, εὐχόμενος δὲ τὴν ἡμέραν γενέσϑαι ταχέως, ἐν ᾗ τὴν Χλόην ἐπηγγείλαντο αὐτῷ. νυκτῶν ἐκείνη πασῶν ἔδοξε μακροτάτη γεγονέναι. ἐπράχϑη δὲ ἐπ᾽ αὐτῆς τάδε.

25  ὁ στρατηγὸς ὁ τῶν Μηϑυμναίων ὅσον δέκα σταδίους ἀπελάσας ἠϑέλησε τῇ καταδρομῇ τοὺς στρατιώτας κεκμηκότας ἀναλαβεῖν. 2 ἄκρας οὖν ἐπεμβαινούσης τῷ πελάγει λαβόμενος ἐπεκτεινομένης μηνοειδῶς, ἧς ἐντὸς ἡ ϑάλασσα γαληνότερον τῶν λιμένων ὅρμον εἰργάζετο, ἐνταῦϑα τὰς ναῦς ἐπ᾿ ἀγκυρῶν μετεώρους διορμίσας ὡς μηδεμίαν ἐκ τῆς γῆς τῶν ἀγροίκων τινὰ λυπῆσαι, ἀνῆκε τοὺς Μηϑυμναίους εἰς τέρψιν εἰρηνικήν. 3 οἱ δὲ ἔχοντες πάντων ἀφϑονίαν ἐκ τῆς ἁρπαγῆς ἔπινον, ἔπαιζον, ἐπινίκιον ἑορτὴν ἐμιμοῦντο. ἄρτι δὲ παυομένης ἡμέρας καὶ τῆς τέρψεως ἐς νύκτα ληγούσης, αἰφνίδιον μὲν ἡ γῆ πᾶσα ἐδόκει λάμπεσϑαι πυρί, κτύπος δὲ ἠκούετο ῥόϑιος κωπῶν ὧς ἐπιπλέοντος μεγάλου στόλου. 4 ἐβόα τις ὁπλίζεσϑαι, τὸν στρατηγὸν ἄλλος ἐκάλει, καὶ τετρῶσϑαί τις ἐδόκει καὶ σχῆμά τις ἔκειτο νεκροῦ μιμούμενος. εἴκασεν ἄν τις ὁρᾶν νυκτομαχίαν οὐ παρόντων πολεμίων.

26  τῆς δὲ νυκτὸς αὐτοῖς τοιαύτης γενομένης ἐπῆλϑεν ἡμέρα πολὺ τῆς νυκτὸς φοβερωτέρα. οἱ τράγοι μὲν οἱ τοῦ Δάφνιδος καὶ αἱ αἶγες κιττὸν ἐν τοῖς κέρασι κορυμβοφόρον εἶχον, οἱ δὲ κριοὶ καὶ αἱ ὄιες τῆς Χλόης λύκων ὠρυγμὸν ὠρύοντο. 2 ὥφϑη δὲ καὶ αὐτὴ πίτυος ἐστεφανωμένη. ἐγίνετο καὶ περὶ τὴν ϑάλασσαν αὐτὴν πολλὰ παράδοξα. αἵ τε γὰρ ἄγκυραι κατὰ βυϑοῦ πειρωμένων ἀναφέρειν ἔμενον, αἵ τε κῶπαι καϑιέντων εἰς εἰρεσίαν ἐϑραύοντο, καὶ δελφῖνες πηδῶντες ἐξ ἁλὸς ταῖς οὐραῖς παίοντες τὰς ναῦς ἔλυον τὰ γομφώματα. 3 ἠκούετό τις καὶ ὑπὲρ τῆς ὀρϑίου πέτρας τῆς ὑπὸ τὴν ἄκραν σύριγγος ἦχος, ἀλλὰ οὐκ ἔτερπεν ὡς σῦριγξ, ἐφόβει δὲ τοὺς ἀκούοντας ὡς σάλπιγξ. 4 ἐταράττοντο οὖν καὶ ἐπὶ τὰ ὅπλα ἔϑεον καὶ πολεμίους ἐκάλουν τοὺς οὐ βλεπομένους, ὥστε πάλιν ηὔχοντο νύκτα ἐπελϑεῖν ὡς τευξόμενοι σπονδῶν ἐν αὐτῇ. 5 συνετὰ μὲν οὖν πᾶσιν ἦν τὰ γινόμενα τοῖς φρονοῦσιν ὀρϑῶς, ὅτι ἐκ Πανὸς ἦν τὰ φαντάσματα καὶ ἀκούσματα μηνίοντός τι τοῖς ναύταις, οὐκ εἶχον δὲ τὴν αἰτίαν συμβαλεῖν (οὐδὲν γὰρ ἱερὸν σεσύλητο Πανός), ἔστε ἀμφὶ μέσην ἡμέραν εἰς ὕπνον οὐκ ἀϑεεὶ τοῦ στρατηγοῦ καταπεσόντος αὐτὸς ὁ Πὰν ὥφϑη τοιάδε λέγων· 27 “ὦ πάντων ἀνοσιώτατοι καὶ ἀσεβέστατοι, τί ταῦτα μαινομέναις φρεσὶν ἐτολμήσατε; πολέμου μὲν τὴν ἀγροικίαν ἐνεπλήσατε τὴν ἐμοὶ φίλην, ἀγέλας δὲ βοῶν καὶ αἰγῶν καὶ ποι2 μνίων ἀπηλάσατε τὰς ἐμοὶ μελομένας, ἀπεσπάσατε δὲ βωμῶν παρϑένον ἐξ ἧς Ἔρως μῦϑον ποιῆσαι ϑέλει, καὶ οὔτε τὰς Νύμφας ἠδέσϑητε βλεπούσας οὔτε τὸν Πᾶνα ἐμέ. οὔτ᾽ οὖν Μήϑυμναν ὄψεσϑε μετὰ τοιούτων λαφύρων 3 πλέοντες οὔτε τήνδε φεύξεσϑε τὴν σύριγγα τὴν ὑμᾶς ταράξασαν, ἀλλὰ ὑμᾶς βορὰν ἰχϑύων ϑήσω καταδύσας εἰ μὴ τὴν ταχίστην καὶ Χλόην ταῖς Νύμφαις ἀποδώσεις καὶ τὰς ἀγέλας Χλόῃ, καὶ τὰς αἶγας καὶ τὰ πρόβατα. ἀνίστω δὴ καὶ ἐκβίβαζε τὴν κόρην μεϑ᾽ ὧν εἶπον, ἡγήσομαι δὲ ἐγὼ καὶ σοὶ τοῦ πλοῦ κἀκείνῃ τῆς ὁδοῦ.” 28 πάνυ τεϑορυβημένος ὁ Βρύαξις (τοῦτο γὰρ ἐκαλεῖτο ὁ στρατηγός) ἀναπηδᾷ καὶ τῶν νεῶν καλέσας τοὺς ἡγεμόνας ἐκέλευσε τὴν ταχίστην ἐν τοῖς αἰχμαλώτοις ἀναζητεῖσϑαι Χλόην. 2 οἱ δὲ ταχέως καὶ ἀνεῦρον καὶ εἰς ὀρϑαλμοὺς ἐκόμισαν· ἐκαϑέζετο γὰρ τῆς πίτυος ἐστεφανωμένη. σύμβολον δὴ καὶ τοῦτο τῆς ἐν τοῖς ὀνείροις ὄψεως ποιούμενος ἐπ᾿ αὐτῆς τῆς ναυαρχίδος εἰς τὴν γῆν αὐτὴν κομίζει. 3 κἀκείνη δὲ ἄρτι ἀποβεβήκει καὶ σύριγγος ἦχος ἀκούεται πάλιν ἐκ τῆς πέτρας, οὐκέτι πολεμικὸς καὶ φοβερὸς ἀλλὰ ποιμενικὸς καὶ οἷος εἰς νομὴν ἡγεῖται ποιμνίων, καὶ τά τε πρόβατα κατὰ τῆς ἀποβάϑρας ἐξέτρεχεν ἐξολισϑαίνοντα τοῖς κέρασι τῶν χηλῶν καὶ αἱ αἶγες πολὺ ϑρασύτερον οἷα καὶ κρημνοβατεῖν εἰϑισμέναι. 29 καὶ ταῦτα μὲν περιίσταται κύκλῳ τὴν Χλόην ὥσπερ χορὸς σκιρτῶντα καὶ βληχώμενα καὶ ὅμοια χαίρουδιν, αἱ δὲ τῶν ἄλλων αἰπόλων αἶγες καὶ τὰ πρόβατα καὶ τὰ βουκόλια κατὰ χώραν ἔμενεν ἐν κοίλῃ νηὶ καϑάπερ αὐτὰ τοῦ μέλους μὴ κηλοῦντος. 2 ϑαύματι δὲ πάντων ἐχομένων καὶ τὸν Πᾶνα ἀνευφημούντων ὥφϑη τούτων ἐν τοῖς στοιχείοις ἀμφοτέροις ϑαυμασιώτερα· 3 τῶν μὲν Μηϑυμναίων πρὶν ἀνασπάσαι τὰς ἀγκύρας ἔπλεον αἱ νῆες καὶ τῆς ναυαρχίδος ἡγεῖτο δελφὶς πηδῶν ἐξ ἁλός, τῶν δὲ αἰγῶν καὶ τῶν προβάτων ἡγεῖτο σύριγγος ἦχος ἥδιστος καὶ τὸν συρίττοντα ἔβλεπεν οὐδείς, ὥστε τὰ ποίμνια καὶ αἱ αἶγες προήεσαν ἅμα καὶ ἐνέμοντο τερπόμεναι τῷ μέλει.

30  δευτέρας που νομῆς καιρὸς ἦν καὶ ὁ Δάφνις ἀπὸ σκοπῆς τινὸς μετεώρου ϑεασάμενος τὰς ἀγέλας καὶ τὴν Χλόην μέγα βοήσας “ὦ Νύμφαι καὶ Πάν” κατέδραμεν εἰς τὸ πεδίον καὶ περιπλακεὶς τῇ Χλόῃ καὶ λειποϑυμήσας κατέπεσε. 2 μόλις δὲ ἔμβιος ὑπὸ τῆς Χλόης φιλούσης καὶ ταῖς περιβολαῖς ϑαλπούσης γενόμενος ἐπὶ τὴν συνήϑη φηγὸν ἔρχεται καὶ ὑπὸ τῷ στελέχει καϑίσας ἐπυνθάνετο πῶς ἀπέδρα τοσούτους πολεμίους. 3 ἡ δὲ αὐτῷ κατέλεξε πάντα· τὸν τῶν αἰγῶν κιττόν, τὸν τῶν προβάτων ὠρυγμόν, τὴν ἐπανϑήσασαν τῇ κεφαλῇ πίτυν, τὸ ἐν τῇ γῇ πῦρ, τὸν ἐν τῇ ϑαλάσσῃ κτύπον, τὰ συρίσματα ἀμφότερα, τὸ πολεμικὸν καὶ τὸ εἰρηνικόν, τὴν νύκτα τὴν φοβεράν, ὅπως αὐτῇ τὴν ὁδὸν ἀγνοούσῃ καϑηγήσατο τῆς ὁδοῦ μουσική. 4 γνωρίσας οὖν ὁ Δάφνις τὰ τῶν Νυμφῶν ὀνείρατα καὶ τὰ τοῦ Πανὸς ἔργα διηγεῖται καὶ αὐτὸς ὅσα εἶδεν, ὅσα ἤκουσεν, ὅτι μέλλων ἀποϑνῄσκειν διὰ τὰς Νύμφας ἔζησε. 5 καὶ τὴν μὲν ἀποπέμπει κομίσουσαν τοὺς ἀμφὶ τὸν Δρύαντα καὶ Λάμωνα καὶ ὅσα πρέπει ϑυσίᾳ, αὐτὸς δὲ ἐν τούτῳ τῶν αἰγῶν τὴν ἀρίστην συλλαβὼν καὶ κιττῷ στεφανώσας ὥσπερ ὥφϑησαν τοῖς πολεμίοις καὶ γάλα τῶν κεράτων κατασπείσας ἔϑυσέ τε ταῖς Νύμφαις καὶ κρεμάσας ἀπέδειρε καὶ τὸ δέρμα ἀνέϑηκεν. 31 ἤδη δὲ παρόντων τῶν ἀμφὶ τὴν Χλόην πῦρ ἀνακαύσας καὶ τὰ μὲν ἑψήσας τῶν κρεῶν, τὰ δὲ ὀπτήσας, ἀπήρξατό τε ταῖς Νύμφαις καὶ κρατῆρα ἀπέσπεισε μεστὸν γλεύκους καὶ ἔκ φυλλάδος στιβάδας ὑποστορέσας ἐντεῦϑεν ἔν τροφῇ τε ἦν καὶ πότῳ καὶ παιδιᾷ καὶ ἅμα τὰς ἀγέλας ἐπεσκόπει μὴ λύκος ἐμπεσὼν ἔργα ποιήσῃ πολεμίων. 2 ἦσάν τινας καὶ ᾠδὰς εἰς τὰς Νύμφας, παλαιῶν ποιμένων ποιήματα. γυκτὸς δὲ ἐπελϑούσης αὐτοῦ κοιμηϑέντες ἐν τῷ ἀγρῷ, τῆς ἐπιούσης τοῦ Πανὸς ἐμνημόνευον καὶ τῶν τράγων τὸν ἀγελάρχην στεφανώσαντες πίτυος προσήγαγον τῇ πίτυι καὶ ἐπισπείσαντες οἴνου καὶ εὐφημοῦντες τὸν ϑεὸν 3 ἔϑυσαν, ἐκρέμασαν, ἀπέδειραν, καὶ τὰ μὲν κρέα ὀπτήσαντες καὶ ἑψήσαντες πλησίον ἔϑηκαν ἐν τῷ λειμῶνι ἐν τοῖς φύλλοις, τὸ δὲ δέρμα κέρασιν αὐτοῖς ἐνέπηξαν τῇ πίτυι πρὸς τῷ ἀγάλματι, ποιμενικὸν ἀνάϑημα ποιμενικῷ ϑεῷ. ἀπήρξαντο καὶ τῶν κρεῶν, ἀπέσπεισαν καὶ κρατῆρος μείζονος· ἦσεν ἡ Χλόη, Δάφνις ἐσύρισεν.

32  ἐπὶ τούτοις κατακλιϑέντες ἤσϑιον, καὶ αὐτοῖς ἐφίσταται ὁ βουκόλος Φιλητᾶς κατὰ τύχην στεφανίσκους τινὰς τῷ Πανὶ κομίζων καὶ βότρυς ἔτι ἐν φύλλοις καὶ κλήμασι, καὶ αὐτῷ τῶν παίδων ὁ νεώτατος εἵπετο Τίτυρος, πυρρὸν παιδίον καὶ γλαυκόν, λευκὸν δὲ καὶ ἀγέρωχον· καὶ ἥλλετο κοῦφα βαδίζων ὥσπερ ἔριφος. 2 ἀναπηδήσαντες οὖν συνεστεφάνουν τὸν Πᾶνα καὶ τὰ κλήματα τῆς κόμης τῆς πίτυος ἐξήρτων καὶ κατακλίναντες πλησίον αὐτῶν συμπότην ἐποιοῦντο καὶ οἷα δὴ γέροντες ὑποβεβρεγμένοι πρὸς ἀλλήλους πολλὰ ἔλεγον· 3 ὡς ἔνεμον ἡνίκα ἦσαν νέοι, ὡς πολλὰς λῃστῶν καταδρομὰς διέφυγον· ἐσεμνύνετό τις ὡς λύκον ἀποκτείνας, ἄλλος ὡς μόνου τοῦ Πανὸς δεύτερα συρίσας. τοῦτο τοῦ Φιλητᾶ τὸ σεμνολόγημα ἦν. 33 ὁ οὖν Δάφνις καὶ ἡ Χλόη πάσας δεήσεις προσέφερον μεταδοῦναι καὶ αὑτοῖς τῆς τέχνης συρίσαι τε ἐν ἑορτῇ ϑεοῦ σύριγγι χαίροντος. ἐπαγγέλλεται Φιλητᾶς καίτοι τὸ γῆρας ὡς ἄπνουν μεμψάμενος καὶ ἔλαβε σύριγγα τὴν τοῦ Δάφνιδος. 2 ἡ δὲ ἦν μικρὰ πρὸς μεγάλην τέχνην οἷα ἐν στόματι παιδὸς ἐμπνεομένη. πέμπει οὖν Τίτυρον ἐπὶ τὴν ἑαυτοῦ σύριγγα, τῆς ἐπαύλεως ἀπεχούσης σταδίους δέκα.

3  ὁ μὲν οὖν ῥίψας τὸ ἐγκόμβωμα γυμνὸς ὥρμησε τρέχειν ὥσπερ νεβρός, ὁ δὲ Λάμων ἐπηγγείλατο αὐτοῖς τὸν περὶ τῆς σύριγγος ἀφηγήσασϑαι μῦϑον, ὃν αὐτῷ Σικελὸς αἰπόλος ᾖσεν ἐπὶ μισϑῷ τράγῳ καὶ σύριγγι· 34 “αὕτη ἡ σῦριγξ τὸ ἀρχαῖον οὐκ ἦν ὄργανον ἀλλὰ παρϑένος καλὴ καὶ τὴν φωνὴν μουσική. αἶγας ἔνεμε, Νύμφαις συνέπαιζεν, ᾖδεν οἷον νῦν. Πὰν ταύτης γεμούσης, παιζούσης, ᾀδούσης προσελθὼν ἔπειϑεν ἐς ὅ τι ἔχρῃζε καὶ ἐπηγγέλλετο τὰς αἶγας πάσας ϑήσειν διδυμοτόκους. 2 ἡ δὲ ἐγέλα τὸν ἔρωτα αὐτοῦ οὐδὲ ἐραστὴν ἔφη δέξεσϑαι μήτε τράγον μήτε ἄνϑρωπον ὁλόκληρον. ὁρμᾷ διώκειν ὁ Πὰν ἐς βίαν. ἡ Σῦριγξ ἔφευγε καὶ τὸν Πᾶνα καὶ τὴν βίαν. φεύγουσα κάμνουσα ἐς δόνακας κρύπτεται, εἰς ἕλος ἀφανίζεται. 3 Πὰν τοὺς δόνακας ὀργῇ τεμὼν τὴν κόρην οὐχ εὑρὼν τὸ πάϑος μαϑὼν τὸ ὄργανον νοεῖ καὶ τοὺς καλάμους ἐμπνεῖ κηρῷ συνδήσας ἀνίσους καϑότι καὶ ὁ ἔρως ἄνισος αὐτοῖς· καὶ ἡ τότε παρϑένος καλὴ νῦν ἐστὶ σῦριγξ μουσική.”

35  ἄρτι πέπαυτο τοῦ μυϑολογήματος ὁ Λάμων καὶ ἐπήνει Φιλητᾶς αὐτὸν ὡς εἰπόντα μῦϑον ᾠδῆς γλυκύτερον, καὶ ὁ Τίτυρος ἐφίσταται τὴν σύριγγα τῷ πατρὶ κομίζων, μέγα ὄργανον καὶ αὐλῶν μεγάλων, καὶ ἵνα κεκήρωτο χαλκῷ πεποίκιλτο. 2 εἴκασεν ἄν τις εἶναι ταύτην ἐκείνην ἣν ὁ Πὰν πρῶτον ἐπήξατο. διεγερϑεὶς οὖν ὁ Φιλητᾶς καὶ καϑίσας ἐς καϑέδραν ὄρϑιος πρῶτον μὲν ἀπεπειράϑη τῶν καλάμων εἰ εὔπνοοι· 3 ἔπειτα μαϑὼν ὡς ἀκώλυτον διατρέχει τὸ πνεῦμα ἐνέπνει τὸ ἐντεῦϑεν πολὺ καὶ νεανικόν. αὐλῶν τις ἂν ᾠήϑη συναυλούντων ἀκούειν, τοσοῦτον ἤχει τὸ σύριγμα. 4 κατ᾽ ὀλίγον δὲ τῆς βίας ἀφαιρῶν εἰς τὸ τερπνότερον μετέβαλλε τὸ μέλος καὶ πᾶσαν τέχνην ἐπιδεικνύμενος εὐνομίας μουσικῆς ἐσύριττεν οἷον βοῶν ἀγέλῃ πρέπον, οἷον αἰπολίῳ πρόσφορον, οἷον ποίμναις φίλον. τερπνὸν ἦν τὸ ποιμνίων, μέγα τὸ βοῶν, ὀξὺ τὸ αἰγῶν. ὅλως πάσας σύριγγας μία σῦριγξ ἐμιμήσατο.

36  οἱ μὲν οὖν ἄλλοι σιωπῇ κατέκειντο τερπόμενοι, Δρύας δὲ ἀναστὰς καὶ κελεύσας συρίζειν Διονυσιακὸν μέλος ἐπιλήνιον αὐτοῖς ὄρχησιν ὠρχήσατο καὶ ἐῴκει ποτὲ μὲν τρυγῶντι, ποτὲ δὲ φέροντι ἀρρίχους, εἶτα πατοῦντι τοὺς βότρυς, εἶτα πληροῦντι τοὺς πίϑους, εἶτα πίνοντι τοῦ γλεύκους. 2 ταῦτα πάντα οὕτως εὐσχημόνως ὠρχήσατο ὁ Δρύας καὶ ἐναργῶς ὥστε ἐδόκουν βλέπειν καὶ τὰς ἀμπέλους καὶ τὴν ληνὸν καὶ τοὺς πίϑους καὶ ἀληϑῶς Δρύαντα πίνοντα.

37  τρίτος δὴ γέρων οὗτος εὐδοκιμήσας ἐπ᾽ ὀρχήσει φιλεῖ Χλόην καὶ Δάφνιν, οἱ δὲ μάλα ταχέως ἀναστάντες ὠρχήσαντο τὸν μῦϑον τὸν Λάμωνος. ὁ Δάφνις Πᾶνα ἐμιμεῖτο, τὴν Σύριγγα Χλόη· ὁ μὲν ἱκέτευε πείϑων, ἡ δὲ ἀμελοῦσα ἐμειδία· 2 ὁ μὲν ἐδίωκε καὶ ἐπ᾽ ἄκρων τῶν ὀνύχων ἔτρεχε τὰς χηλὰς μιμούμενος, ἡ δὲ ἐνέφαινε τὴν κάμνουσαν ἐν τῇ φυγῇ· 3 ἔπειτα Χλόη μὲν εἰς τὴν ὕλην ὡς εἰς ἕλος κρύπτεται, Δάφνις δὲ λαβὼν τὴν Φιλητᾶ σύριγγα τὴν μεγάλην ἐσύρισε γοερὸν ὡς ἐρῶν, ἐρωτικὸν ὡς πείϑων, ἀνακλητικὸν ὡς ἐπιζητῶν· ὥστε ὁ Φιλητᾶς ϑαυμάσας φιλεῖ τε ἀναπηδήσας καὶ τὴν σύριγγα χαρίζεται φιλήσας καὶ εὔχεται καὶ Δάφνιν καταλιπεῖν αὐτὴν ὁμοίῳ διαδόχῳ.

38  ὁ δὲ τὴν ἰδίαν ἀναϑεὶς τῷ Πανί, τὴν μικράν, καὶ φιλήσας ὡς ἔκ φυγῆς ἀληϑινῆς εὑρεϑεῖσαν τὴν Χλόην ἀπήλαυνε τὴν ἀγέλην συρίζων νυκτὸς ἤδη γενομένης. ἀπήλαυνε δὲ καὶ ἡ Χλόη τὴν ποίμνην τῷ μέλει τῆς σύριγγος συν2 άγουσα, καὶ αἵ τε αἶγες πλησίον τῶν προβάτων ᾔεσαν ὅ τε Δάφνις ἐβάδιζεν ἐγγὺς τῆς Χλόης, ὥστε ἐνέπλησαν ἕως νυκτὸς ἀλλήλους καὶ συνέϑεντο ϑᾶττον τὰς ἀγέλας τῆς ἐπιούσης κατελάσαι, καὶ οὕτως ἐποίησαν· ἄρτι γοῦν ἀρχομένης ἡμέρας ἦλϑον εἷς τὴν νομὴν καὶ τὰς Νύμφας προτέρας εἶτα τὸν Πᾶνα προσαγορεύσαντες τὸ ἐντεῦϑεν ὑπὸ τῇ δρυὶ καϑεσϑέντες ἐσύριττον, εἶτα ἀλλήλους ἐφίλουν, περιέβαλλον, κατεκλίνοντο, καὶ οὐδὲν δράσαντες πλέον ἀνίσταντο. ἐμέλησεν αὐτοῖς καὶ τροφῆς καὶ ἔπιον οἶνον μίξαντες γάλα. 39 καὶ τούτοις ἅπασι ϑερμότεροι γενόμενοι καὶ ϑρασύτεροι πρὸς ἀλλήλους ἤριζον ἔριν ἐρωτικὴν καὶ κατ᾽ ὀλίγον εἰς ὅρκων πίστιν προῆλϑον. ὁ μὲν δὴ Δάφνις τὸν Πᾶνα ὥμοσεν ἐλϑὼν ἐπὶ τὴν πίτυν μὴ 2 ζήσεσϑαι μόνος ἄνευ Χλόης μηδὲ μιᾶς χρόνον ἡμέρας, ἡ δὲ Χλόη τὰς Νύμφας εἰσελϑοῦσα εἰς τὸ ἄντρον τὸν αὐτὸν Δάφνιδι στέρξειν καὶ ϑάνατον καὶ βίον. τοσοῦτον δὲ ἄρα τῇ Χλόῃ τὸ ἀφελὲς προσῆν ὡς κόρῃ ὥστε ἐξιοῦσα τοῦ ἄντρου καὶ δεύτερον ἠξίου λαβεῖν ὅρκον παρ᾽ αὐτοῦ, “ὦ Δάφνι,” λέγουσα “ϑεὸς ὁ Πὰν ἐρωτικός ἐστι καὶ ἄπιστος· 3 ἠράσϑη μὲν Πίτυος, ἠράσϑη δὲ Σύριγγος, παύεται δὲ οὐδέποτε Δρυάσιν ἐνοχλῶν καὶ Ἐπιμηλίσι Νύμφαις πράγματα παρέχων. οὗτος μὲν οὖν ἀμεληϑεὶς ἐν τοῖς ὅρκοις ἀμελήσει σε 4 κολάσαι κἂν ἐπὶ πλείονας ἔλϑῃς γυναῖκας τῶν ἐν τῇ σύριγγι καλάμων σὺ δέ μοι τὸ αἰπόλιον τοῦτο ὄμοσον καὶ τὴν αἶγα ἐκείνην ἥ σε ἀνέϑρεψε μὴ καταλιπεῖν Χλόην ἔστ᾽ ἂν πιστή σοι μένῃ. ἄδικον δὲ εἰς σὲ καὶ τὰς Νύμφας γενομένην καὶ φεῦγε καὶ μίσει καὶ ἀπόκτεινον ὥσπερ λύκον.” 5 ἥδετο ὁ Δάφνις ἀπιστούμενος καὶ στὰς εἰς μέσον τὸ αἰπόλιον καὶ τῇ μὲν τῶν χειρῶν αἶγός, τῇ δὲ τράγου λαβόμενος ὥμνυε Χλόην φιλήσειν φιλοῦσαν, κἂν ἕτερον δὲ προκρίνῃ Δάφνιδος ἀντ᾽ ἐκείνης αὑτὸν ἀποκτενεῖν. 6 ἡ δὲ ἔχαιρε καὶ ἐπίστευεν ὧς κόρη καὶ νέμουσα καὶ νομίζουσα τὰς αἶγας καὶ τὰ πρόβατα ποιμένων καὶ αἰπόλων ἰδίους ϑεούς.